---
title: Volíme si cestu
description: 'Volíme si cestu, jak se budeme starat o naše osobní finance. Starat se sám nebo zvolit poradce? Možná třetí cesta. Výhody a nevýhody jednotlivých přístupů.'
seoKeywords: 'osobní finance, finanční poradenství, zdarma, začínáme'
published: true
publishedDate: '4.března 2021'
isBlog: true
img: '../assets/wooden-path-l.jpg'
imgSmall: '../assets/wooden-path-s.jpg'
order: 1
slugs:
    - volime-si-cestu
---

*Skvěle. Gratuluji. Pokud čtete tyto řádky, udělali jste první, za to však nejdůležitější krok za zdravými osobními financemi začínáte se vzdělávat a hledat rady o tom, jak nakládat s penězi. Nicméně, nezdržujme se a pojďme na to.* 

Obecně, můžete jít následujícími cestami:

+ Finanční poradce, který je “zadarmo”
+ Bankovní finanční poradce
+ Finanční poradce který je “placený”
+ Starat se o své finance sám


Každá z těchto cest, nebo modelů chcete-li, má své pro a proti. Asi je každému jasné, kterou variantu preferuji a jakou budu doporučovat, ale zkusme se podívat nezaujatě na jednotlivé varianty, říct si jejich pro a proti a zdůvodnit kdy a proč mohou fungovat.

## Finanční poradce, který je “zadarmo”

![Stock Graph](./assets/medium/stock-graph.jpg)

Co je tím myšleno, když píši “zadarmo”. Samozřejmě nikdo nedělá nic zadarmo. Zadarmo ani kuře nehrabe. Asi by bylo lepší, říci, že se jedná o finančního poradce, který se na první pohled tváří, že je zadarmo. Jsou to lidé, kteří žijí z provize. Provize z čeho ptáte se? Provize z produktů, které Vám prodá. Počkejte ale … vždyť to není Prodejce finančních produktů, ale Finanční poradce. Měl by tedy radit a nikoliv prodávat. Ano, máte pravdu. Zde jsme narazili na hlavní problém tohoto typu poradců. Jejich cílem není v první řadě radit a pomoci svému klientovi s jejich financemi. Hlavním cílem, pokud si chtějí vydělat (a to samozřejmě chtějí a nemůžeme jim to dávat za zlé), je prodat Vám produkt a z tohoto uskutečněného obchodu, utržit provizi. 

Na tomto samotném faktu, by nebylo nic tak zlého, dokud neuvažujeme nad otázkou, který produkt Vám poradce asi prodá - produkt, který Vám, jakožto jeho zákazníkovi přinese nejlepší užitek nebo takový ze kterého obdrží nejlepší provizi. U drtivé většiny, to bude druhý varianta.

 Ti z Vás, kteří mají optimisticky náhled na povahu lidskou, si možná v tuto chvíli řeknete, že ne všichni lidi (ani finanční poradci) nemusí být nutně vypočítavý ziskuchtiví obchodníci. Ano, máte pravdu. Dejme tomu, že budete mít to štěstí a na takového člověka narazíte. Bohužel, zde se dostáváme k dalšímu kamenu úrazu tohoto modelu (finační poradce “zadarmo”). 

 Přijměme následující tvrzení:

 + z něčeho musí poradce žít a potřebuje prodat produkty z nichž může mít provizi
 + ne všechny produkty umožňují získat provizi
 + produkty, které neumožňují získat provizi mohou být pro klienta vhodnější/výnosnější

Co nám milý Watsone z těchto tvrzení plyne? 

> Aby finanční poradce “zadarmo” přežil, bude prodávat produkty, které nutně nemusí být pro klienta nejvhodnější.

Smutným faktem navíc zůstává, že finanční poradce “zadarmo”, je školen primárně v dovednostech obchodníka, nikoliv experta na finační produkty obecně a dokonce ani na finanční produkty, které prodává. Schválně zkuste si nějakého takového pozvat a až Vám bude nabízet třeba stavební spoření, zeptejte se ho co je to hodnotící číslo, nebo až Vám bude nabízet nějaký skvělý, jejich společnosti nabízený akciový fond, zeptejte se ho co je to P/E Ratio nebo jak Vaši investici ovlivní pohyb na peněžních trzích (měnové kurzy).

**Pro**

+ Velká dostupnost této služby a tak si můžete vybrat
+ U lepších poradců z tohoto modelu, získáte základní analýza stavu Vašich financí
+ Slušné chování (aspoň na začátku)
+ Káva nebo voda, kterou zdarma dostanete na schůzkách
+ V případě, že nakonec zjistíte, že to byla špatná volba, získáte velmi cennou, byť mnohdy poměrně drahou, zkušenost na celý život


**Proti**

+ Nemáte jistotu, že Vám poradce nabízí, to co je pro Vás nejvhodnější
+ Většinou velice nízké znalosti detailů finančních produktů
“zadarmovost” zaplatíte několikanásobně na poplatcích, ze kterých se financují provize
+ Ve chvíli kdy budete potřebovat řešit nějaký problém nebo ukončit využívání nějakého produktu, už poradce, pokud se ho vůbec dovoláte, tak vstřícný nebude


Pokud jsem Vás nepřesvědčil, že tudy cesta nevede, doporučuji shlédnout film [Rada nad zlato](https://www.csfd.cz/film/53811-rada-nad-zlato/prehled/ "Rada nad zlato")  nebo se rovnou (tak jak jsem to udělal já), zúčastnit nějakého úvodního semináře některé z poradenských firem. Případně si schůzku u nějakého finančního poradce sjednejte (rád dojede i za Vámi) a vyzkoušejte si ho. 

## Bankovní poradce

![Banka](./assets/medium/bank-medium.jpg)

U bankovního poradce platí ve výsledku podobné závěry jako u Finančních poradců zadarmo. Stejně jako Finanční poradce “zadarmo”, má omezené portfolio produktů, je motivován jejich prodejem, nikoli nutně ochranou a zlepšením stavu vašich osobních financí. Zde tedy pojďme rovnou k sestavení seznamu pro a proti.

**Pro**

+ Pocit jistoty, vyplývající z toho, že jednáte se prověřenou a ve financích sběhlou institucí - bankou
+ Přehled o službách banky i to včetně detailních informací pokud víte na co zeptat
+ Velká dostupnost služby (v každé bance prakticky je takový poradce dostupný)
+ Slušné chování
+ Káva nebo voda, kterou zdarma dostanete na schůzkách

**Proti**

+ Nemáte jistotu, že Vám poradce nabízí, to co je pro Vás nejvhodnější
+ Služba většinou nezahrnuje celkový pohled na Vaše finance
+ Vysoké poplatky investičních produktů

Debatu o výši poplatků bankovních investičních produktů si nechám na pozdější článek, kde uvedu více detailů. Pro teď jen zmíním, že banky si účtují u svých investičních fondů v průměru 1-2% ročně. Celkové náklady jsou ještě vyšší.Tyto fondy většinou zaostávají ve své výnosnosti za indexovými fondy (ETF), které stojí setiny či desetiny procent ročně. Navíc banky mají ve zvyku si účtovat nemalé vstupní poplatky. Kdo chce vědět více nebo jsem ho nepřesvědčil, doporučuji si přečíst např. knihu od John C. Bogle [The Little Book of Common Sense Investing](https://en.wikipedia.org/wiki/The_Little_Book_of_Common_Sense_Investing "The Little Book of Common Sense Investing"), který dokonce uvádí, že u klasických investičních fondů jsou celkové náklady 3-3.5% ročně (strana 37.).

## Finanční poradce “placený”

![Placený finanční poradce](./assets/medium/fin-adviser.jpg)

Hlavní rozdíl, který každý vnímá jako první je, že za služby tohoto typu poradců, je nutné platit. Jakým způsobem se určuje poplatek je různé. Někteří poradci, si účtují hodinovou sazbu (stejně jako právník nebo účetní), někteří jednorázovou částku. někteří ročním poplatkem, někteří z procent spravované částky a najde se i pár takových (a já především těmto tleskám), kteří se nechají platit z procent výnosu, které svému klientovi investicemi vyprodukují.

V dalším delším pohledu, či zamyšlení se nad rozdíly mezi finančními poradci “zadarmo” a “placenými” se objeví několik dalších podstatných rozdílu:

+ placení nejsou nuceni žít z provizí a tudíž je větší pravděpodobnost (nikoliv jistota), že si nevytvoří bias vůči některému finančnímu produktu či nástroji
+ většinou nejsou na prvním místě obchodníci produktů a na druhem teprve poradci - jejich artikl je poradenství samotné
+ mají větší motivaci udržet si dobré dlouhodobé vztahy s klientem, protože (aspoň u většiny způsobu účtování poplatku, viz. výše), získají trvalý zdroj příjmů
+ většinou jsou daleko více erudovaní a schopní, musí pokud se chtějí uživit v pokřiveném trhu, kdy “zadarmo” poradci  tvoří drtivou většinu a lidi za tuto službu neradi platí, když ji mohou mít zadarmo (to zda je služba kvalitní nebo ne řeší až jako druhořadý aspekt)

Zde bych mohl skončit, doporučit ať si každý najde placeného poradce, koneckonců je to služba jako jakákoliv jiná, za kterou jsme zvyklý platit. Nicméně, i přes všechny výhody vypočtené výše, i zde je potřeba brát zřetel na fakt, že i mezi tímto typem poradců se najdou lidé, kteří nebudou ideální volbou. Jak tedy poznat finančního poradce, který by stál za hřích? 

Minimálně je nutné všímat si následujícího:

+ První věcí, o kterou se bude zajímat je stav vašich financí a ne prodat produkt.
+ Musí mít certifikaci/zkoušky od ČNB.
+ Musí mít sjednané pojištění odpovědnosti.
+ Ideálně má certifikaci CFA (https://www.cfainstitute.org/en/programs/cfa)
+ Nevytváří, žádný tlak. Nechává automaticky čas na rozmyšlenou.
+ Je možné si ověřit reference u lidí, kterým věříte.
+ V neposlední řadě, věřte svým instinktům, dobrého obchodníka poznáte většinou dobře, ale pamatujte, že dobrý obchodník nerovná se dobrý finanční poradce.
+ Samozřejmostí je dochvilnost, dobré vystupování, dostatek času na schůzku.
+ Nachystejte si 3 odborné otázky (pro inspiraci viz výše) a hned na první schůzce si poradce otestujte (vy když se půjdete ucházet o zaměstnání, taky si Vás prověří, proto se neciťte nijak špatně, že si někoho testujete)

Toto je jakési minimum, ja nicméně dodám ještě jeden, který vyřadí prakticky všechny poradce “zadarmo”, ale i některé “placené“:

> Poradce by neměl mít žádné vlastní produkty, které se Vám snaží prodat.

Jen tak na okraj, můžete si vyzkoušet otázky ze zkoušky, které poradci musí absolvovat. Nejsou triviální. Nicméně to, že se někdo našprtá pár faktů na zkoušku, ještě neznamená, že je dobrý poradce a už vůbec to neznamená, že má dotyčný primárně za cíl pomoci financím svého klienta a ne svým financím. Na otázky se můžete podívat 
[zde (spotřebitelské úvěry)](https://www.cnb.cz/cs/dohled-financni-trh/vykon-dohledu/povolovaci-a-schvalovaci-rizeni/povolovaci-a-schvalovaci-rizeni-podle-zakona-o-spotrebitelskem-uveru/zkousky-dle-zakona-c.-257-2016-sb.-o-spotrebitelskem-uveru/ "Spotřebitelské úvěry otázky"), případně [zde (investice)](https://www.cnb.cz/cs/dohled-financni-trh/vykon-dohledu/povolovaci-a-schvalovaci-rizeni/povolovaci-a-schvalovaci-rizeni-obchodnici-s-cennymi-papiry-investicni-zprostredkovatele/zkousky-dle-zakona-c.-256-2004-sb.-o-podnikani-na-kapitalovem-trhu-ve-zneni-pozdejsich-predpisu/ "Investice otázky") a  [zde (pojištění)](https://www.cnb.cz/cs/dohled-financni-trh/vykon-dohledu/povolovaci-a-schvalovaci-rizeni/povolovaci-a-schvalovaci-rizeni-pojistovaci-zprostredkovatele-a-samostatni-likvidatori-pojistnych-udalosti/Zkousky-dle-zakona-c.-170_2018-Sb.-o-distribuci-pojisteni-a-zajisteni/ "Pojištění otázky"). Na stránce najděte vždy odkaz ***Soubor zkouškových otázek ve formátu PDF*** a stan2te zip s PDF.

Pojďme rovnou předpokládat, že jsme aplikovali všechny výše zmíněné body a sestavme seznam pro a proti:

**Pro**

+ primárně za své peníze získáváte finanční poradenství, nikoliv obchodního experta, který umí prodávat
+ zvýšená pravděpodobnost, že získáte poradce, s širším (více produktů) a hlubším (více znalostí a zkušeností) záběrem
+ možnost se opřít o znalosti profesionála


**Proti**

+ zde nás čeká překvapení - je nutné platit a dobří poradci nejsou levní
+ pořád je nutné si informace ověřovat 
+ pořád zanášíme další “vrstvu” do našeho starání se o peníze, která může z různých důvodů selhat

## Jsme sobě sami finančním poradcem
![Svoboda vlastní zodpovědnosti](./assets/medium/freedom-tatry.jpg)

Nyní se dostáváme konečně k jádru pudla. Jsem přesvědčen, že pro většinu lidí platí,  že v dnešní době hlavní důvody pro to platit si poradce, a to jakýmkoliv způsobem, do značné míry vymizely. Kdokoliv, kdo zvládá základní aritmetiku a není líný investovat do vlastního vzdělání pár desítek hodin, ovládá elementární základy angličtiny, se bude starat o své peníze v 99% procentech případu lépe, než cizí člověk. 

> O své vlastní peníze se nikdo nepostará tak dobře jako Vy sami.

Zde jsou hlavní důvody tohoto tvrzení:

+ Ve finále nikdy nevíte, co nebo kdo je Váš finanční poradce zač a zda Vám říká vše popravdě a v plném rozsahu. Člověk se mění, jeho priority a motivy se v čase mění a ne jinak je tomu i finančního poradce, takže i poradce, který má skvělé reference, nemusí být trefa do černého. Informace dodané finančním poradcem si stejně musíte (měli byste) ověřovat.
+ V době internetu není problém si nastudovat jakoukoliv informaci. Stejně tak není problém si otevřít účet u brokera během hodiny. V dnešní době je celá řada dostupných materiálů v češtině.
+ Investiční poradenství se v dnešní době smrskává na doporučení koupit si diverzifikovaný nízkonákladový ETF a neprodávat co nejdéle. Žádné placení “expertů”, kteří se snaží porazit trh. V budoucím článku o ETF, se dozvíte, že pouze 3 z 355 fondů sledovaných za období 35 let bylo schopné překonat nejpopulárnější index S&P 500 a společně se podíváme na další důkazy z literatury. Koupě a držení ETF je v dnešní době triviální.
+ Finanční počítání je na úrovni matematiky základní školy a měl by ji zvládnout každý

Pojďme na seznam pro a proti:

**Pro**

+ kompletní kontrola
+ získání nových informací, které můžete zprostředkovat rodině a přátelům
+ nulové nebo minimálně menší náklady, než při spolupráci s finančním poradcem

**Proti**

+ nutný čas a vůle
+ chybějící “dozorující pohled”, a z toho vyplívající možné chyby 
+ pomalejší náběh
+ nemáte se na koho vymlouvat

90% procent zodpovědných poradců, Vám poradí víceméně následující:

+ Udělejte si pořádek ve vlastních financích. Je potřeba znát Vaše dluhy, Vaše výdaje a pravidelné náklady a samozřejmě kolik je možné investovat.
+ Vytvořte si investiční plán. Nic grandiozního, jen si řeknete, kde jste a kam se chcete ve Vámi zvoleném časovém horizontu dostat.
+ Naučte se šetřit a vyvarovat se zbytečných, především pravidelných výdajů.
+ Vytvořte si rezervu, tak abyste byly schopni přečkat výpadek příjmů.
+ Investujte maximum možného (kde “možné” se odvíjí od Vašich finančních možností a finančního horizontu) do široce diverzifikovaného nízkonákladového fondu (např. pomocí ETF) a naučte se zvládat emoce, které určitě přijdou. Emoce zvládnete díky některým základním faktům (viz budoucí články).
+ Vytvořte si konzervativní složku investic pomocí protiinflačních dluhopisů ČR
+ Rebalancujte investice s rozumem
+ Zvažte zda populární produkty jako jsou stavebního spoření a především důchodového pojištění je pro Vás ideální.
+ Sjednejte si rozumné pojištění.

A přesně tyto kroky budeme v rámci séŕie těchto článků primárně postupně procházet. Pokud si netroufáte na tyto kroky sami ani v nejmenším, zkuste si samozřejmě najít finančního poradce a je možné, že najdete toho správného.

Další možností je zaplatit si školení. Existuje několik firem, které Vás (za pár desítek tisíc korun) proškolí jak se starat o své vlastní finance. Tuto variantu bych doporučoval nicméně, až ve chvíli, kdy si aspoň základy nenastudujete sami. Jednak budete mít zdravý základ a budete moci ze školení dostat maximum a jednak možná po cestě zjistíte, že třeba školení (či následný slibovaný finanční servis) tolik nepotřebujete. Každopádně se jedná o velice zajimavou možnost a pokud zvolíte správně (opět je tu to “pokud zvolíte správně”), bude to velice dobrá investice do Vašeho vzdělání a budoucnosti.

## Závěr

Jakou cestu tedy vybrat? Pokud pořád nevíte doporučuji postupovat následovně:

+ Přečtěte si tuto sérii článků, případně si najděte jiné zdroje (například ucelenou knihu)  a zkuste se nachytřit sami.
+ Pokud Vám to, co jste se dozvěděli nedává smysl a jste ochotni platit, podívejte se po placeném kurzu.
+ Pokud i po absolvování kurzu nevíte jak na to, najděte si finančního poradce.

Pamatujte ať už zvolíte jakoukoliv cestu, všechny informace si ověřujte.